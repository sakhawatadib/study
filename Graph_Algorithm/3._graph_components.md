# Graph components

Tags: Algorithm, graph
Date: July 17, 2023

গ্রাফ কোন কোন কাজে লাগে আর কেন গ্রাফ পড়ব এই বিষয়ে যদি জানা হয়ে থাকে তাহলে এবার আসা যাক গ্রাফ এর ভিতর কী কী থাকে, কীভাবে কাজ করে, সম্পর্ক গুলো কীভাবে তৈরি হয়, কীভাবে উপস্থাপন করা যায় ইত্যাদি এসব বিষয়ে।

![https://sakhawatadib.com/wp-content/uploads/2023/07/image-1.png](https://sakhawatadib.com/wp-content/uploads/2023/07/image-1.png)

### **নোড (node)**

গ্রাফের ভিতরে যেসব বিষয় গুলোকে যুক্ত করা হয় সেগুলোকেই নোড বলে। যেমন আমরা যদি আগের মতই রাজশাহী, ঢাকা, সিলেট, দিনাজপুর, খুলনা ও চট্টগ্রাম এর মাঝে রেল যোগাযোগ উপস্থাপন করতে চাই তাহলে এই শহর গুলো হল একেকটা নোড। নোড গুলোতে তোমার যা ইচ্ছা রাখতে পার। তা হতে পারে শহর, পরিবারের সদস্য, সংখ্যা, অক্ষর, নেটওয়ার্ক এড্রেস, ডাটাবেজ এড্রেস ইত্যাদি যা খুসি। তাহলে এক কথায় কোন গ্রাফে যেগুলোর মাঝে সম্পর্ক দেখানো হবে সেগুলোকে বলা হয় নোড।

### **এজ (edge)**

দুইটা নোডের মাঝে যে সম্পর্ক হিসাবে একটা দাগ দেওয়া হয় সেগুলা কে বলা হয় এজ। এখন এই এজ আবার দুই রকম হতে পারে।

- যেখানে দুটি নোডের মাঝে কীরকম সম্পর্ক তার একটা আইডেন্টিফায়ার থাকে তাকে বলে ওয়েটেড এজ। মানে ধর রাজশাহী থেকে ঢাকা খালি আমি দাগ দিয়ে দেখিয়েই দিলাম না যে সম্পর্ক আছে আমি দুরত্ব বুঝানোর জন্য দাগের উপরে ২৭০ কিমি লিখেও দিলাম। এইটা প্রকাশ করবে ওয়েটেড গ্রাফ ।
- আবার যদি আমি ঐ ২৭০ কিমি না লিখে সব গুলোতে শুধু মাত্র দাগ দিয়েই রাখি তাহলে **সব গুলোর ওয়েট / কস্ট (cost) হিসাবে আমরা ধরে নিব ১(এক)**। যেহেতু এইটা ম্যান্ডেটরি না যে দুরত্বই ওয়েট / কস্ট হতে হবে তাই আমরা যেকোন কিছু করতে পারি। যেমন ধরে নিতে পারি তুমি বৈরাগি হয়ে দেশান্তরি হয়েছ এখন তুমি ঢাকা যাবে না খুলনা যাবে না সিলেট যাবে সবই তোমার কাছে সমান। কিছুরই আলাদা কোন গুরুত্ব নাই। তাই তোমার জন্য আমাদের গ্রাফে কোন রকম ওয়েট রাখার ও প্রয়োজন নাই। বরং সব গুলো ওয়েট / কস্ট আমরা এক বলে চালিয়ে দিতে পারি।

### **সাব-গ্রাফ**

কোন একটি গ্রাফের অংশ আলাদা করে নিয়ে যদি আমরা আরেকটা গ্রাফ হিসাবে চিন্তা করি তাহলে সেইটা হবে আমাদের সাবগ্রাফ। ধর উপরের গ্রাফটাকে নিয়ে আমি বললাম যে ঢাকা, সিলেট, চিটাগং, খুলনা এই গুলো নিয়ে যে গ্রাফ হয় সেটা নিয়ে কাজ করব। তাহলে কিন্তু রাজশাহী বা দিনাজপুর নিয়ে কোন কাজ নাই আমার। এদের সাথে থাকা এজ নিয়েও কোন দরকার নাই। এই নতুন গ্রাফটা আগের গ্রাফ থেকে কিছু নোড আর এজ বাদ দিয়ে তৈরি হয়েছে। তাই একে আগের গ্রাফটার **সাব-গ্রাফ** বলা হবে।

### **ডিরেক্টেড / আনডিরেক্টেড গ্রাফ**

যদি কোন গ্রাফ এ দিক নির্দেশ করা হয়, মানে ধর এজ গুলা যদি ফিজিক্সের ভেক্টরের মত হয় যে এই দিক থেকে এই দিক দেখায়ে দিবে তোমাকে তাহলেই ঐ গ্রাফটাকে আমরা বলব ডিরেক্টেড গ্রাফ। আর যদি তা না থাকে তাহলে আমরা বলব, আনডিরেক্টেড গ্রাফ। যেমন উপরের শহরের সম্পর্কের যে গ্রাফ সেইটা আন-ডিরেক্টেড গ্রাফ। কিন্তু নিচের এই গ্রাফটা মোটেই আনডিরেক্টেড না। কারন এখানে দিক চিহ্নিত করা আছে।

![https://sakhawatadib.com/wp-content/uploads/2023/07/image-2.png](https://sakhawatadib.com/wp-content/uploads/2023/07/image-2.png)

এখানে বুঝানো হচ্ছে ক থেকে জ তে যাওয়া গেলেও জ থেকে ক তে যাওয়া যায় না। হয়ত কোন রিটার্ণ ট্রেন নাই। অথবা নদীর ধারা এভাবে প্রবাহিত হচ্ছে, নদী তো আর উজানে যাবে না। জ এমন একটা নদীর মোহনা যেখানে ক আর খ থেকে পানি আসে। আর জ থেকে ঙ এবং চ তে পানি যায়। ঙ থেকে আবার গ তে পানি যায়। কাজেই যেসব ক্ষেত্রে আমাদের পথ দেখাতে হবে যে এদিকে সম্ভব আর ঐদিকে সম্ভব না সেসব ক্ষেত্রেই আমরা ডিরেক্টেড গ্রাফ ব্যবহার করব।