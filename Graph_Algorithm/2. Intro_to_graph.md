# গ্রাফ কী এবং কেন ?

Tags: Algorithm, graph
Date: July 17, 2023

বাংলায় একটা গান আছে,

> ধর বন্ধু আমার কেহ নাই
>
> তোল বন্ধু আমার কেহ নাই
> 

কেহ থাকুক আর নাই থাকুক, তোমার জীবনে যে জিনিসটা থাকবেই সেটা হল নানা রকম সম্পর্ক, সেটা তোমার মা বাবা ভাই বোন দাদা দাদি হোক আর প্রেমিক প্রেমিকা হোক। কখনো এসব সম্পর্ক হয় সরাসরি আর কখনো হয় অনেক দূরের। যেমন তোমার বাবার সাথে তোমার সম্পর্ক সরাসরি। এখানে কোন মধ্যস্ততাকারি নাই। তোমার আপন ভাই আর তোমার মাঝে যোগসূত্র কিন্তু তোমার বাবা। কারন দুজনের সাথেই বাবা সরাসরি সংযুক্ত। আবার বাবার সাথে তার ভাই মানে তোমার চাচা কিন্তু দাদা মারফত যুক্ত।

এই যে সম্পর্ক গুলোর কথা আমরা অবলীলায় বাংলায় বলে দিলাম এগুলোকে গাণিতিক ভাবে প্রকাশ করাই হল গ্রাফ। সহজ কথায়,

> একই ধরণের একদল কোন কিছুর মাঝে যে সম্পর্ক সেটা উপস্থাপনের একটি পদ্ধতিকে গ্রাফ বলা হয়।
> 

উপরের পারিবারিক সম্পর্কটা আমরা এভাবে দেখতে পারি,

![https://sakhawatadib.com/wp-content/uploads/2023/07/image.png](https://sakhawatadib.com/wp-content/uploads/2023/07/image.png)

এখানে সম্পর্ক গুলোকে খুব সহজে দেখানো সম্ভব হয়েছে। দেখলেই চট করে বোঝা যায় কীভাবে এই সমপর্ক গুলো কাজ করে। আবার ধর তুমি রাজশাহী, দিনাজপুর, সিলেট, খুলনা এবং ঢাকার মাঝে রেল যোগাযোগ লাইন দেখাতে চাও। এখন এটা ম্যাপে দেখানোই সর্বোত্তম কিন্তু সহজে উপস্থাপনের জন্য কিন্তু তুমি নিচে দেখানো উপায়ে সহজেই কাজটা করতে পারবে।

![https://sakhawatadib.com/wp-content/uploads/2023/07/image-1.png](https://sakhawatadib.com/wp-content/uploads/2023/07/image-1.png)

দেখ এখানে কিন্তু কোন রকম ঝঞ্ঝাট ছাড়াই তুমি দেখতে পাচ্ছ

- ৫ টা শহরের সাথেই ঢাকার রেল যোগাযোগ আছে
- রাজশাহী থেকে খুলনা এবং দিনাজপুর যাওয়ার সরাসরি ট্রেন থাকলেও সিলেট বা চট্টগ্রাম যেতে তোমাকে ঢাকা হয়ে যেতে হবে।
- একই ভাবে সিলেট থেকে খুলনা আসতেও তোমাকে আগে ঢাকা আসতে হবে

একটা জটিল রেইলরুট একটা গ্রাফের মাধ্যমে উপস্থাপন করে খুব সহযেই ফলাফল পাওয়া যায়।

শুধু এরকম নির্ঝঞ্ঝাট উপস্থাপনের জন্যই না,

- শহর পরিকল্পনায়
- রাস্তা নির্মানে
- নদী ব্যবস্থাপনায়
- পয়নিষ্কাশন
- জটিল বৈদ্যুতিক বর্তনী বাস্তবায়ন ও উপস্থাপন
- নেটওয়ার্ক ডিস্ট্রিবিউশন
- শিক্ষক ও শিক্ষার্থী ব্যবস্থাপনা
- যুদ্ধ পরিচালনা
- বৈজ্ঞানিক তত্ত্ব উপস্থাপন
- স্যাটেলাইট টিভি যোগাযোগ
- বিমান এর রাস্তা এবং এয়ারপোর্ট ম্যানেজমেন্ট

ইত্যাদি ইত্যাদি যে কোন কাজের ক্ষেত্রেই গ্রাফের ব্যবহার আছে। তাই সফটওয়্যার ইঞ্জিনিয়ার যারা তোমরা গ্রাফ শিখতে পারবে না তারা প্রায় কোন ধরনের সফটওয়্যার এর সবচেয়ে কার্যকরি রূপটি বানাতে পারবে না। কারন সফটওয়্যার তৈরির অন্যতম প্রধান কাজ হল “রিলেশনাল প্রোগ্রামিং” যে যত বেশি রিলেশন তৈরি করে কম্পিউটারের জন্য কাজ কমিয়ে ফেলতে পারবে এবং সহজ উপায় খুজে বের করতে পারবে, তার সফটওয়্যারই সবচেয়ে ভাল হবে।