# Graph components - 2

Tags: Algorithm, graph
Date: July 17, 2023

আমরা আগের লেখায় গ্রাফ, নোড, এজ, ডিরেক্টেড / আনডিরেক্টেড গ্রাফ, ওয়েটেড / আনওয়েটেড গ্রাফ সম্পর্কে জেনেছি। না পড়ে থাকলে [এখানে ক্লিক কর](https://sakhawatadib.com/algo/graph/1015/)

### **পাথ (Path)**

---

পাথ কথাটার বাংলা অর্থ হল পথ, রাস্তা ইত্যাদি। কাজেই স্বাভাবিকভাবে বললে এর মানে দাঁড়ায় কোথাও থেকে কোথাও কীভাবে যাব। ধর আমি ঢাকা থেকে লন্ডন যেতে চাই। নিচের গ্রাফ অনুযায়ি আমি দুই ভাবে এই পথ অতিক্রম করতে পারি,

![https://sakhawatadib.com/wp-content/uploads/2023/07/3-route.png](https://sakhawatadib.com/wp-content/uploads/2023/07/3-route.png)

1. ঢাকা – সিলেট – লন্ডন
2. ঢাকা – দোহা – আনাতলিয়া – লন্ডন

এই গ্রাফে আমাদের কোন সন্দেহ নাই যে ঢাকা, সিলেট, লন্ডন, আনাতলিয়া আর দোহা একেকটি নোড। আর এই নোড গুলোর মাঝে এজ দিয়ে পথ তৈরি হয়েছে। আমরা বলতে পারি,

> গ্রাফের কোন নোড থেকে অন্য আরেক নোডে যেতে যে পথ ধরে ( যেসব এজ পার করে ) যাওয়া লাগে সেই পথকে বলা হয় পাথ (path)
> 

### **ডিগ্রি (Degree)**

---

কোন একটা নোড এ কতগুলো অন্য নোড থেকে এজ এসে যুক্ত হচ্ছে সেটাই হল ঐ নোডের ডিগ্রী। যেমন ধর আমাদের উপরের উদাহরণে প্রত্যেকটা নোডের সাথেই অন্য দুটি নোড যুক্ত। যার অর্থ প্রতিটা নোডেই ২ টি এজ আছে। কাজেই সব গুলো নোডের ডিগ্রী এখানে ২। কিন্তু যদি এমন হয়

![https://sakhawatadib.com/wp-content/uploads/2023/07/3-route-2-1.png](https://sakhawatadib.com/wp-content/uploads/2023/07/3-route-2-1.png)

তাহলে এখন দেখ লন্ডন এ পাঁচটি এজ যুক্ত হচ্ছে। তাহলে লন্ডনের ডিগ্রী ৫। আনাতলিয়ার ডিগ্রি ৪, লেলিনগ্রাদের ৪ , মস্কোর ৩, জুরিখের ৪।

এগুলো সবই আনডিরেক্টেড গ্রাফের জন্য। ডিরেক্টেড গ্রাফের জন্য আবার ডিগ্রি দুইরকম হয়।

- ইনডিগ্রিঃ – কোন নোড এর দিকে কয়টি এজ পয়েন্ট করছে সেটা হল ঐ নোড এর ইনডিগ্রি।
- আউট-ডিগ্রিঃ – কোন নোড থেকে যে কয়টি এজ অন্য কোন নোডের দিকে পয়েন্ট করে তাকে ঐ নোড এর আউট-ডিগ্রি বলে।

![https://sakhawatadib.com/wp-content/uploads/2023/07/3-route-3.png](https://sakhawatadib.com/wp-content/uploads/2023/07/3-route-3.png)

এখানে ,

ক -> ইনডিগ্রিঃ ১ , আউটডিগ্রিঃ ২

খ -> ইনডিগ্রিঃ ১ , আউটডিগ্রিঃ ১

গ -> ইনডিগ্রিঃ ১ , আউটডিগ্রিঃ ১

ঘ -> ইনডিগ্রিঃ ২ , আউটডিগ্রিঃ ১

আশা করা যায় ইনডিগ্রি আর আউটডিগ্রি বুঝতে কোন সমস্যা নেই এখন আর।